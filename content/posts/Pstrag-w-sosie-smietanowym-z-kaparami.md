---
title: "Filety z pstrąga w sosie śmietanowym z chrupiącymi kaparami"
date: 2023-03-28
categories:
- danie główne
tags:
- ryba
- kapary
- jadalne kwiaty
thumbnailImagePosition: "top"
---
![Pstrąg w sosie śmietanowym z kaparami](/img/Pstrag-w-sosie-smietanowym-z-kaparami/Pstrag-w-sosie-smietanowym-z-kaparami-1.JPG)

Pstrąg tęczowy to ulubiona ryba mojej córy, więc gości na naszych stołach regularnie. Nie ukrywamy jej jednak w panierce. Czasem podczas gotowania warto kierować się zasadą, że mniej znaczy więcej. Mając smaczne składniki nie potrzeba już szaleć z dodatkami. W odniesieniu do większości ryb jest to strzał w dziesiątkę, bo ich delikatny smak łatwo zabić. Podniesiemy go za to do roli gwiazdy talerza, gdy ograniczymy się do dobrej oliwy, odrobiny śmietanki i pietruszki. Danie wieńczą chrupiące kapary i kwiaty forsycji, na które zaczął się właśnie sezon. Używacie w kuchni jadalnych kwiatów? Są nie tylko piękne, ale też zawierają mnóstwo fantastycznych wartości odżywczych. Forsycja na przykład jest świetnym źródłem rutyny. Jeśli jeszcze nie jedliście to musicie spróbować! 
<!--more--> 

## Składniki
{{< alert success no-icon >}}
- Filet z pstrąga tęczowego
- 2 łyżki oliwy z oliwek
- ½ filiżanki słodkiej śmietanki
- łyżeczka soku z cytryny
- łyżka masła
- łyżka posiekanej natki z pietruszki
- garść kaparów
- sól


Sałatka:
- Sałata rzymska
- ½ dużego ogórka
- Rzeżucha lub szczypiorek
- kilka kwiatów forsycji (nie za dużo, bo są delikatnie gorzkie)
- 3 łyżki oleju o delikatnym smaku. 
- 1 łyżka octu jabłkowego
- ½ łyżeczki miodu
- ½ łyżeczki musztardy typu dijon
- Sól do smaku


Dodatki:
- Ryż jaśminowy lub basmati
- Łyżeczka suszonego czosnku niedźwiedziego
- Sól


{{< /alert >}}

![Pstrąg w sosie śmietanowym z kaparami](/img/Pstrag-w-sosie-smietanowym-z-kaparami/Pstrag-w-sosie-smietanowym-z-kaparami-2.JPG)
## Przygotowanie
Rybę na patelni smaży się bardzo krótko, więc warto zacząć od dodatków i na początku ugotować ryż. Tradycyjnie odmierzamy więc jedną miarkę ryżu na dwie miarki wody. Żeby ryż nie był nudny dodałam dużą szczyptę suszonego czosnku niedźwiedziego. Gotujemy pod przykryciem aż ryż wchłonie wodę.

Teraz warzywa. Sałatę rzymską rwiemy na kawałki, ogórka kroimy w grubą kostkę. Mieszamy jedno z drugim i posypujemy rzeżuchą i forsycją. Bierzemy się za winegret. Wszystkie składniki umieszczamy w małym słoiczku i ubijamy je ze sobą energicznie potrząsając. Nie polewamy jednak sałaty od razu, bo bardzo zmięknie. Winegretem najlepiej doprawiać dania w ostatniej chwili. 

Zabieramy się za gwiazdę programu, czyli za pstrąga. Rozgrzewamy na patelni oliwę z oliwek i układamy na niej delikatnie rybę skórą do dołu i obsypujemy solą. Przykrywamy pokrywką i zostawiamy na kilka minut. Gdy zobaczymy, że ryba zmienia kolor na jasny dodajemy masło. Jeśli macie grubszy filet to warto przerzucić delikatnie rybę na drugą stronę zsuwając ją najpierw na talerz. Przerzucenie packą pewnie skończy się tak, że ryba się nam rozpadnie. Gdy ryba jest gotowa zdejmujemy ją z patelni, a do oliwy z masłem, w których ryba zostawiła mnóstwo smaku, dolewamy chlust śmietanki i doprawiamy sokiem z cytryny, pietruszką i solą. Na drugiej patelni rozgrzewamy oliwę i wrzucamy na nią kapary. Uwaga, będzie pryskać, ale nie zrażajcie się, tak ma być. Kapary najlepsze będą , gdy się zrumienią i zrobią chrupiące. 

Składamy danie. Na talerz wykładamy porcję ryżu, delikatnie zsuwamy rybę i układamy sałatę. Polewamy ją winegretem. Rybę i ryż oblewamy sosem śmietanowym, obsypujemy po wierzchu kaparami. Nie topimy ich w sosie, niech pozostaną chrupiącym akcentem na talerzu. 
Zjadamy ze smakiem 😊

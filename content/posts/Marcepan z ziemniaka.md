---
title: "Marcepan z ziemniaka"
date: 2023-04-06
categories:
- desery
tags:
- wegańskie
- zero waste
- bez laktozy
- ziemniaki
thumbnailImagePosition: "top"
---
![Marcepan z ziemniaka](/img/Marcepan-z-ziemniaka/Marcepan-z-ziemniaka-3.JPG)

Chciałabym dzisiaj zdementować pogłoski jakoby weganie robili wszystko z fasoli. Otóż nie, niektóre rzeczy robimy też z ziemniaka. Jakie? No na przykład marcepan. Powiem więcej, można z ziemniaka zrobić marcepanowe jajeczka! Brzmi absurdalnie? To powiem Wam coś jeszcze... nie jest to wymysł wegan a mieszkańców Śląska Opolskiego. 31 maja 2022 śląski marcepan z ziemniaków został wpisany na Listę Produktów Tradycyjnych w kategorii "wyroby piekarnicze i cukiernicze". Przepisów na niego znajdziecie wiele. Od takich, które w składzie mają jedynie ziemniaki, cukier, masło i aromat migdałowy po zawierające dodatki amaretto, cynamonu, orzechów czy skórki pomarańczowej. U mnie będzie kolorowo!
<!--more-->

## Składniki
{{< alert success no-icon >}}
- 2 ugotowane ziemniaki (około 200g)
- 300-350g cukru pudru
- 50g margaryny, oleju kokosowego lub masła
- ok. 50g mielonych migdałów
- 1 łyżeczka aromatu migdałowego

Dodatki:
- sproszkowana, suszona aronia
- czarne kakao
- herbata matcha

{{< /alert >}}

![Marcepan z ziemniaka](/img/Marcepan-z-ziemniaka/Marcepan-z-ziemniaka-1.JPG)

## Przygotowanie
Zaczynamy od ugotowania (bez soli) ziemniaków. Następnie przecieramy je przez sitko (masa musi być idealnie gładka), przekładamy do garnka z nieprzywierającą powłoką i dodajemy cukier puder i gotujemy przez około 10 minut. Masa będzie rzadka, ale tak ma być. Gdy trochę przestygnie dodajemy masło, aromat migdałowy, mielone migdały i mieszamy. Odstawiamy do wystudzenia i wstawiamy do lodówki najlepiej na całą noc. Po wyjęciu powinniśmy zauważyć, że nasz marcepan mocno zgęstniał. Jeśli nadal trudno się z niego lepi dodajemy jeszcze trochę mielonych migdałów. Można też dodać cukier puder, ale jak dla mnie taki marcepan jest tak słodki, że sumienie nie pozwalało mi go bardziej dosłodzić. 
![Marcepan z ziemniaka](/img/Marcepan-z-ziemniaka/Marcepan-z-ziemniaka-2.JPG)
Z takiego marcepanu można już przygotować jajeczka, albo zajączki, baranki czy na co Wam jeszcze talent plastyczny pozwoli. Jeśli macie foremki to śmiało można ich użyć. Ja moimi jajeczkami marcepanowymi chcę udekorować świąteczne ciasto, więc część zabarwiłam aronią, część kakao i delikatnie oprószyłam herbatą matcha by złamać ich słodycz. 
Jeśli tak jak ja chcecie lepić kształty ręcznie to rozetrzyjcie w dłoniach trochę oleju, by masa się do nich nie lepiła. 
Smacznego :)

![Marcepan z ziemniaka](/img/Marcepan-z-ziemniaka/Marcepan-z-ziemniaka-4.JPG)

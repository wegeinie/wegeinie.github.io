---
title: "Bakłażan zapiekany z serem i sosem pomidorowym"
date: 2023-05-13
categories:
- dania główne
tags:
- bakłażan
- ser
- wegetariańskie
- wegańskie
thumbnailImagePosition: "top"
---
![Bakłażan zapiekany z serem i sosem pomidorowym](/img/Baklazan-zapiekany-z-serem-i-sosem-pomidorowym/Baklazan-zapiekany-z-serem-i-sosem-pomidorowym-2)

Uwielbiam bakłażany. Od najprostszych upieczonych w całości na grillu, przez baba ghanoush, ratatuj po wersje z ostrymi sosami w stylu azjatyckim. Są delikatne, kremowe i bardzo wszechstronne. Trzeba tylko pamiętać, że wrzucone na patelnię z litrem oliwy zachowają się jak gąbka, a pieczone w plastrach w piekarniku bez soli i chociaż muśnięcia ich oliwą po wierzchu będą suche i twarde. Najsmaczniejsze są małe, młode okazy. Nie mają one charakterystycznej goryczki. Jednak nawet jeśli macie trochę bardziej dojrzały egzemplarz to wystarczy go posolić i odstawić na 10 minut, a następnie opłukać pod wodą. Tym razem szukałam czegoś szybkiego i prostego na obiad, więc padło na pieczone plastry bakłażana z sosem pomidorowym, z dodatkiem serów, które trochę już zalegały w lodówce. Wyszło pysznie!

<!--more-->

## Składniki
{{< alert success no-icon >}}
- 2 bakłażany
- 2 łyżki koncentratu pomidorowego
- 2/3 szklanki bulionu warzywnego lub wody
- 1/2 czerwonej cebuli
- 2 ząbki czosnku
- duża szczypta pieprzu cayenne
- 1/3 łyżeczki cukru
- kilka plasterków żółtego sera (u mnie dwie wersje - z tradycyjną goudą i wegańskim cheddarem od violife)
- sól do smaku
- oliwa z oliwek
- szczypiorek do podania

{{< /alert >}}

![Bakłażan zapiekany z serem i sosem pomidorowym](/img/Baklazan-zapiekany-z-serem-i-sosem-pomidorowym/Baklazan-zapiekany-z-serem-i-sosem-pomidorowym-1)
## Przygotowanie

Bakłażana kroimy wzdłuż na plastry grubości 1,5 cm. Solimy i odstawiamy na 15 minut. Opłukujemy pod bieżącą wodą i osuszamy ręcznikiem. 
Do rondelka wlewamy odrobinę oliwy i podsmażamy na niej drobno posiekaną cebulkę. Gdy będzie już szklista dodajemy do niej posiekany czosnek i po chwili podlewamy całość bulionem. Doprawiamy pieprzem cayenne i dodajemy koncentrat pomidorowy, cukier i sól do smaku. Możecie też zrobić ten sos z użyciem świeżych pomidorów pomijając dodanie bulionu. Musicie jedynie mocno je zredukować, żeby sos nie spłynął z bakłażanów. 
Rozgrzewamy piekarnik do 180 stopni. 
Bakłażany układamy na blaszce do pieczenia, smarujemy oliwą z oliwek i łyżeczką nakładamy na nie sos pomidorowy. Po wierzchu posypujemy serem. Lepszy byłby starty na tarce niż taki w plasterkach, ale użyłam tego co miałam pod ręką. Pieczemy około 25 minut, aż będą idealnie miękkie, a ser się zrumieni. 
Przed podaniem posypałam bakłażany szczypiorkiem i udekorowałam kwiatami szczypioru, które warto zebrać, bo mają naprawdę fajny smak i są śliczne! 
Dla siebie zrobiłam bakłażana z wegańskim serem, zdjęcie mojej porcji znajdziecie na dole. 
Zjadamy gorące! Smacznego

![Bakłażan zapiekany z serem i sosem pomidorowym](/img/Baklazan-zapiekany-z-serem-i-sosem-pomidorowym/Baklazan-zapiekany-z-serem-i-sosem-pomidorowym-3)
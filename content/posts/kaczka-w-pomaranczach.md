---
title: "Kaczka w pomarańczach"
date: 2023-03-10
categories:
- dania główne
tags:
- kaczka
- pomarańcze
- dania mięsne
thumbnailImagePosition: "top"
---
![Kaczka w pomarańczach](/img/kaczka-w-pomaranczach/kaczka-w-pomaranczach-1.JPG)

Powoli zbliża się Wielkanoc, a co się z tym wiąże zaczynamy szukać przepisów na dania, które możemy podac na świątecznym stole. Moja siostra jest mistrzynią w robieniu kaczki. Mój mąż zawsze się nią zajada, gdy wpadamy do nich na wizytę, a później w domu słyszę, żebym zapytała o przepis, bo u siostry to ta kaczka taka miękka i dodatki tak jakby lepiej dobrane, doprawiona dobrze. No to trochę się zainspirowałam jej przepisem, ale nie piekłam kaczki w całości, bo u nas w domu po prostu nie miałby jej kto zjeść. Sławek nie jest fanem modnej ostatnio różowej w środku piersi kaczki. Woli gdy jest ona długo pieczona, a wcześniej wymoczona w solance. W piekarniku dołączyły do niej tym razem pomarańcze i goździki, a na talerzu podałam ją z kluseczkami marchewkowymi i buraczkami w śmietance. 
Jeśli nie jecie mięsa możecie w ten sam sposób upiec tofu, albo przygotować pieczeń z seitanu.
<!--more-->

## Składniki
{{< alert success no-icon >}}
- 0,5 kg kaczki (u mnie piersi z kawałkiem skrzydełka
- 1 pomarańcza
- 1 cebula
- 3 goździki
- 3 plasterki imbiru


Solanka:
- 1l. wody, 
- 1 łyżka soli
- 3 goździki
- 3 ząbki czosnku
{{< /alert >}}

![Kaczka w pomarańczach](/img/kaczka-w-pomaranczach/kaczka-w-pomaranczach-3.JPG)
## Przygotowanie
Przygotowujemy solankę z podanych składników. Zanurzamy w niej kawałki kaczki i zostawiamy na około 2 dni

Kaczkę wyjmujemy z solanki i osuszamy ręcznikiem papierowym. Jeśli mamy kawałki piersi to nacinamy skórę w romby, tak by tłuszcz mógł się z niej ładnie wytopić. Kładziemy na zimnej patelni skórą do dołu i czekamy aż tłuszcz się wytopi. Jeśli jest go naprawdę dużo można go częściowo zlać i użyć do innych potraw. W lodówce zastygnie nam i będzie go można dosyć długo przechowywać. Nie pytajcie ile. Nigdy się u mnie nie zepsuł, ale też najczęściej był zużywany w ciągu kilku dni. Następnie krótki obsmażamy od strony mięsa. 
W naczyniu żaroodpornym układamy pokrojoną w cząstkę cebulę i skórkę z połowy pomarańczy pozbawioną białych cząstek. Dodajemy 3-4 goździki i na nich układamy kaczkę. Wstawiamy do piekarnika nagrzanego do 130 'C i pieczemy około 2 godziny. Kaczka jest dosyć tłustym mięsem, więc raczej nie będzie konieczności dodawania płynów. 
![Kaczka w pomarańczach](/img/kaczka-w-pomaranczach/kaczka-w-pomaranczach-2.JPG)
Pod koniec pieczenia zdejmujemy pokrywkę z naczynia żaroodpornego i włączamy fukncję grilla, tak by skórka zrobiła się chrupiąca. Dopiekamy w temperaturze 180' przez około 20-30 minut.

Pomarańczę obraną ze skórki kroimy w plastry, podsmażamy na patelni wraz z imbirem podlewając tłuszczukiem, który wytopił się z kaczki. Układamy na talerzu, na pomarańczy układamy kaczkę i podajemy z kluseczkami, najlepiej takimi lepionymi wraz z półtorarocznym dzieckiem, bo wtedy będzie więcej dziurek i więcej miejsca na sosik powstały podczas pieczenia. Smacznego :)

![Kaczka w pomarańczach](/img/kaczka-w-pomaranczach/kaczka-w-pomaranczach-4.JPG)

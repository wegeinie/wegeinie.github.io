---
title: "Burrata w sosie pomidorowym"
date: 2023-04-26
categories:
- dania główne
tags:
- burrata
- ser
- bez glutenu
- pomidory
- wegetariańskie
thumbnailImagePosition: "top"
---
![Burrata w sosie pomidorowym](/img/Burrata-w-sosie-pomidorowym/Burrata-w-sosie-pomidorowym-1)

Ulubionym posiłkiem mojego męża jest kolacja. Żartuję sobie z niego często, że wieczorem zabiera się za czyszczenie lodówki. Najlepsze kolacje za to wychodzą nam latem, gdy na działce mamy nadmiar pomidorów i przerabiamy je na każdy możliwy sposób. Ja lubię prosto - pokrojone z cebulką i odrobiną śmietany. Sławek woli pomidory na ciepło, zredukowane na patelni, otulone aromatem czosnku i pietruszki. Jeśli do tego mamy w lodówce burratę, a w chlebaku dobre pieczywo z chrupiącą skórką to więcej mu do szczęścia nie potrzeba... no, może kieliszek dobrego wina, ale karmiąca matka jest średnim kompanem do tego niestety ;) 
<!--more-->
Sezon na pomidory jeszcze się nie zaczął, ale możecie śmiało zastąpić je dobrej jakości pomidorami z puszki i cieszyć się smakiem aksamitnej burraty zanurzonej w tym pysznym sosie przez cały rok.

## Składniki
{{< alert success no-icon >}}
- 1 burrata 
- puszka pomidorów krojonych pelati lub w sezonie 3-4 świeże, duże pomidory
- 2 ząbki czosnku
- 1 łyżka kaparów
- łyżka posiekanej natki pietruszki
- kawałek ostrej papryczki (możecie pominąć jeśli nie jesteście fanami)
- duży chlust oliwy z oliwek
- sól i płatki chilli do smaku
{{< /alert >}}

![Burrata w sosie pomidorowym](/img/Burrata-w-sosie-pomidorowym/Burrata-w-sosie-pomidorowym-2)
## Przygotowanie
Wyjmujemy burratę z lodówki. Najsmaczniejsza jest w temperaturze pokojowej. 
Na patelnię wlewamy oliwę z oliwek i wrzucamy na nią czosnek pokrojony w cieniutkie plasterki i odsączone i opłukane z zalewy kapary. Smażymy chwilę na małym ogniu, by nie spalić czosnku. Następnie dodajemy posiekaną drobno papryczkę i obrane ze skórki, posiekane pomidory. Redukujemy sos, aż ładnie zgęstnieje. Dorzucamy natkę pietruszki i doprawiamy solą. Przelewamy na talerz i na jego środku układamy burratę. Posypujemy po wierzchu płatkami chilli, dekorujemy natką pietruszki i polewamy delikatnie oliwą. Możecie zjeść takie danie z dobrym pieczywem, ale świetnie sprawdzi się też w towarzystwie makaronu. Smacznego!

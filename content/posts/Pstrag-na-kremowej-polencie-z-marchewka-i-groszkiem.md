---
title: "Filety z pstrąga na kremowej polencie z marchewką i groszkiem"
date: 2023-05-06
categories:
- dania główne
tags:
- ryba
- polenta
- marchewka
thumbnailImagePosition: "top"
---
![Filety z pstrąga na kremowej polencie z marchewką i groszkiem](/img/Pstrag-na-kremowej-polencie-z-marchewka-i-groszkiem/Pstrag-na-kremowej-polencie-z-marchewka-i-groszkiem-1.JPG)

Na naszym stole ryba gości dosyć regularnie. Jest to zazwyczaj pstrąg tęczowy (koniecznie bez panierki, której nienawidzi moja córka), bo to ulubiona ryba Młodej. Nie jesteśmy wielkimi fanami ziemniaków, więc eksperymentuję z dodatkami. Tym razem stanęło na polencie i marchewce z groszkiem... ale troszkę inaczej niż zwykle podanej. Zamiast sosu skropiłam danie podsmażoną papryką, taką jaką przygotowujemy do [jajek po turecku](https://wegeinie.pl/2023/02/jajka-po-turecku/). Wyszło pysznie! 
<!--more--> 

## Składniki
{{< alert success no-icon >}}
- Filet z pstrąga tęczowego
- 2 łyżki masła klarowanego
- sól

Polenta:
- 100g. mąki kukurydzianej
- 250 ml wody
- 300 ml mleka
- 2 łyżki masła
- 1/2 łyżeczki cukru
- sól do smaku

Marchewki:
- pęczek młodej marchewki
- 3 łyżki oliwy z oliwek 
- 1 łyżeczka miodu

Dodatki:
- 1 łyżka masła
- 1/2 łyżeczki wędzonej, suszonej, słodkiej papryki
- 1/4 łyżeczki pieprzu cayenne
- mrożony zielony groszek


{{< /alert >}}
![Filety z pstrąga na kremowej polencie z marchewką i groszkiem](/img/Pstrag-na-kremowej-polencie-z-marchewka-i-groszkiem/Pstrag-na-kremowej-polencie-z-marchewka-i-groszkiem-2.JPG)

## Przygotowanie
Piekarnik rozgrzewamy do 180 stopni. Marchewki dokładnie myjemy lub obieramy i układamy na blaszce do pieczenia. Oliwę mieszamy z miodem i powstałą mieszanką polewamy marchewki. Pieczemy około 30 minut.

W garnku zagotowujemy wodę. Mąkę kukurydzianą mieszamy dokładnie z zimnym mlekiem. Dolewamy do wrzątku i szybko mieszamy. całośc mocno zgęstnieje i trzeba uważać by nie powstały grudki. Dodajemy masło i doprawiamy do smaku. 

W drugim garnku nastawiamy wrzątek i krótko blanszujemy w nim groszek. Wylewamy na sitko i od razu przelewamy bardzo zimną wodą. 

Na patelni rozpuszczamy łyżkę masła. Gdy się rozgrzeje układamy pstrąga skórą do dołu i solimy. Po 2-3 minutach dodajemy drugą łyżkę masła i polewamy nim rybę. Nie ma konieczności przewracania jej na drugą stronę, chyba, że kupiliście wyjątkowo grube filety. 


Na telerz nakładamy polentę, nakładamy na nią rybę skórą do góry (inaczej skóra robi się miękka). Układamy pieczoną marchewkę i posypujemy groszkiem. 

Na małej patelni rozpuszczamy łyżkę masła i krótko podsmażamy na nim suszoną, mieloną paprykę. Gdy tylko się spieni wyłączamy gaz. Polewamy danie i gotowe! Jeszcze odrobina szczypiorku do dekoracji i jemy!




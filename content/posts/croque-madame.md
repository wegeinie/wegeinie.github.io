---
title: "Croque madame"
date: 2023-03-16
categories:
- śniadanie
tags:
- jajka
- szynka
- sos beszamelowy
- kuchnia francuska
thumbnailImagePosition: "top"
---
![Croque madame](/img/croque-madame/croque-madame-2.JPG)

Uwielbiamy celebrować wspólne śniadania. Mój mąż pracuje z domu, więc mamy możliwość jeść je każdego dnia, co jest wyjątkowo fajne ze względu na Aurelkę. Sycące kanapki na ciepło lubimy wszyscy. Do nich gorąca kawa i trochę warzyw i od razu dzień wydaje się lepszy.
<!--more-->

## Składniki
{{< alert success no-icon >}}
- 2 kromki chleba tostowego
- Plaster szynki (oryginalnie używa się gotowanej, ale mamy jeszcze wędliny wędzone przez Tatę, więc wprowadziłam delikatną zmianę)
- Kawałek sera Gruyère (lub innego intensywnego w smaku)
- odrobina musztardy dijon
- łyżka masła
- łyżka mąki pszennej
- ½ szklanki mleka
- Jajko
- szczypta gałki muszkatołowej
- sól i pieprz

{{< /alert >}}

![Croque madame](/img/croque-madame/croque-madame-1.JPG)
## Przygotowanie
Zaczynamy od zrobienia sosu beszamelowego. I rozgrzania piekarnika. W rondelku rozpuszczamy masło i smażymy na nim mąkę, aż powstanie piana. Wówczas małymi partiami dolewamy mleko i mocno mieszamy za każdym razem. Z każdą kolejną porcją mleka sos będzie bardziej kremowy. Na koniec doprawiamy do solą i gałką muszkatołową. Kromkę chleba tostowego smarujemy musztardą a na to dajemy część sosu. Na drugą kromkę dajemy tylko sos beszamelowy i wsuwamy do piekarnika (najlepiej będzie jeśli mamy w nim funkcję grilla, ale można też ustawić grzanie z góry i wsunąć blaszkę wysoko). Plaster szynki podsmażamy i kładziemy na kromce z musztardą. Na niego dajemy trochę sera i raz jeszcze wsuwamy do piekarnika by ser się zrumienił. Grzanki składamy tak, by sos beszamelowy był na górze kanapki. Teraz smażymy jajko sadzone tak by żółtko pozostało płynne. Układamy na samej górze. To jajko ma wyglądać jak kapelusz na głowie damy – właśnie stąd nazwa kanapki. Posypujemy solą i świeżo zmielonym pieprzem. Obok kanapki warto dodać trochę warzyw, żeby posiłek był pełnowartościowy. 
![Croque madame](/img/croque-madame/croque-madame-3.JPG)


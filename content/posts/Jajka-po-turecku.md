---
title: "Jajka po turecku"
date: 2023-02-03
categories:
- śniadanie
tags:
- jajka
- jogurt
- wegetariańskie
- kuchnie świata
thumbnailImagePosition: "top"
---
![Jajka po turecku](/img/Jajka-po-turecku/Jajka-po-turecku-1.jpg)

Mój mąż i córka uwielbiają jajka. Jedzą je jakieś 4 razy w tygodniu, więc czasem jajko na miękko, na twardo lub jajecznicę zastępuje czymś trochę bardziej wyszukanym. Ostatnią wielką miłością są u nas jajka po turecku. W Turcji jeszcze nie byłam, nie mam pojęcia czy mają one odzwierciedlenie w tamtejszej kuchni, ale znikają z talerzy znacznie szybciej niż jestem w stanie je przygotować, więc mogę Was zapewnić, że warto poświęcić im chwilę. 
<!--more-->
## Składniki
{{< alert success no-icon >}}
- 2-3 jajka
- Łyżka octu
- 150 ml gęstego jogurtu (grecki, bałkański będą idealne)
- Ząbek czosnku
- Drobina soku z cytryny
- Łyżka masła
- Łyżeczka suszonej, wędzonej papryki
- Szczypta pieprzu cayenne
- Kilka gałązek pietruszki
- Sól i pieprz
{{< /alert >}}

![Jajka po turecku](/img/Jajka-po-turecku/Jajka-po-turecku-2.jpg)
## Przygotowanie
Na gazie ustawiamy mały garnek z wodą, w którym będziemy gotować jajka w koszulkach. W czasie gdy woda się nagrzewa do jogurtu ścieramy ząbek czosnku, doprawiamy do smaku cytryną (każdy jogurt smakuje trochę inaczej, więc czasami to kilka kropel, a czasami łyżeczka) i solą. 

Gdy woda się zagotuje dolewamy do niej ocet i łyżką mieszamy tak by utworzył się w wodzie charakterystyczny wirek do którego wlewamy jajko. Jajka w koszulkach kocham za to, że możemy sprawdzić ile powinniśmy je gotować wyławiają je na chwilę z wody. Są gotowe gdy białko się zetnie, ale żółtko pozostanie miękkie. Jajka odkładamy na ręcznik papierowy. 

Na małej patelni rozpuszczamy pełną łyżkę masła. Dosypujemy do niej paprykę i pieprz cayenne i podgrzewamy aż papryka uwolni zapach uważając by nie zrobiła się ciemna. To trwa naprawdę kilka sekund, a spalona papryka jest niestety strasznie gorzka. 

Składamy danie! Na dużym talerzu rozsmarowujemy jogurt. Polewamy go masłem z papryką tworząc ładny wzorek, bo przecież je się też oczami! Na to układamy jajka, posypujemy natka pietruszki, solą i grubo zmielonym pieprzem. Do tego świeża buła, albo grzanka, kubek kawy i mamy gotowe śniadanie 😊